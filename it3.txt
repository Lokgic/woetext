SENTENZA Cassazione penale sez. III , - 01/07/2016, n. 25799 Intestazione                    LA CORTE SUPREMA DI CASSAZIONE                                              SEZIONE TERZA                                           Composta dagli Ill.mi Sigg.ri Magistrati:              Dott. FIALE     Aldo           -  Presidente   -                     Dott. ANDREAZZA Gastone        -  Consigliere  -                     Dott. GENTILI   Andrea    -  rel. Consigliere  -                     Dott. ANDRONIO  Alessandro M.  -  Consigliere  -                     Dott. RICCARDI  Giuseppe       -  Consigliere  -                     ha pronunciato la seguente:                                                               SENTENZA                                        sul ricorso proposto da:       B.P., nato a (OMISSIS); avverso la sentenza n. 421/15 del Giudice per le indagini preliminari del Tribunale di Treviso del 1 ottobre 2015; letti gli atti di causa, la sentenza impugnata e il ricorso introduttivo; sentita la relazione fatta dal Consigliere Dott. Andrea GENTILI; letta la requisitoria scritta del PM, in persona del Sostituto Procuratore generale Dott. FIMIANI Pasquale, il quale ha concluso per l'accoglimento del ricorso limitatamente alla misura di sicurezza e la sua inammissibilità nel resto.                  RITENUTO IN FATTOCon sentenza del 1 ottobre 2015, il Giudice per l'udienza preliminare del Tribunale di Treviso, ha applicato a B.P., ai sensi dell'art. 444 c.p.p., per avere tentato, sotto la minaccia di un'arma, di usare violenza sessuale a tale D.G., senza riuscirci per effetto della fuga di costei, la pena di anni uno e mesi quattro di reclusione; unitamente alla applicazione della pena principale il Tribunale di Treviso disponeva, altresì, a carico del prevenuto la misura di sicurezza del divieto di avvicinarsi ai luoghi abitualmente frequentati dalla persona offesa e dell'obbligo di informare la autorità di pubblica sicurezza in ordine alla propria residenza ed asi suoi eventuali spostamenti.Avverso detta sentenza ha interposto ricorso per cassazione, il B. contestando la violazione di legge per non essergli state concesse, in assenza di motivazione, le attenuanti generiche e per essere state disposte le predette misure in sicurezza in assenza delle condizioni legittimanti la loro adozione. CONSIDERATO IN DIRITTOIl ricorso, solo parzialmente fondato, deve essere accolto per quanto di ragione.Con riferimento al primo motivo di ricorso, avente ad oggetto il difetto di motivazione in ordine alla mancata concessione delle attenuanti generiche, osserva il Collegio che, secondo la consolidata giurisprudenza di questa Corte, in tema di motivazione della sentenza con la quale sia stata applicata la pena su concorde richiesta delle parti, ai fini della adeguatezza della esposizione delle ragioni poste a fondamento del provvedimento è sufficiente che il giudice indichi le ragioni dell'accoglimento dell'accordo, dando atto della assenza di cause di non punibilità, della esatta qualificazione giuridica del fatto contestato, e sulla cui esistenza storica le parti hanno di fatto concordato, ivi comprese le eventuali circostanze poste a corredo dello stesso nonchè sulla adeguatezza della pena.Come in plurime occasioni ribadito da questa Corte, la intensità dell'obbligo giuridico della motivazione deve, peraltro, essere conformato alla peculiarità del rito prescelto, in ragione della quale lo sviluppo delle linee argomentative poste a fondamento della decisione è necessariamente condizionato, verso una loro essenziale semplificazione, dalla esistenza di un atto negoziale con il quale l'imputato ha dispensato l'accusa dal provare i fatti dedotti nella imputazione (ex permultis: Corte di cassazione, Sezione 1 penale, 27 gennaio 1999, n. 752).Nel caso in esame si osserva che avendo le parti concordato sulla misura della pena attraverso un meccanismo che non prevedeva che alla sua determinazione cooperasse anche la diminuzione derivante alla concessione delle attenuanti generiche, non sarebbe stato in potere del giudicante di ratificare l'accordo ed al contempo procedere alla ulteriore diminuzione di pena derivante dalla applicazione dell'art. 62-bis c.p.; è, pertanto, evidente che, nel concordato silenzio delle parti in tema riconoscibilità delle attenuanti generiche, non vi era la necessità da parte del giudicante, allorchè ha dato attuazione alla comune proposta di applicazione della pena, di motivare espressamente in ordine alla, concordemente ritenuta, insussistenza delle ragioni che le avrebbero potute giustificare.Fondato è, viceversa, il secondo motivo di impugnazione, legato alla applicazione delle misura di sicurezza personale disposte dal Tribunale di Treviso ed argomentato nel senso della illegittimità di tale applicazione.Osserva, infatti, la Corte che, a differenza di quanto previsto dai primi due commi dell'art. 609-nonies c.p., i quali prevedono, in deroga a quanto disposto dall'art. 445 c.p.p., che le pene accessorie ivi previste debbano essere disposte dal giudice - peraltro, ove ne ricorrano i presupposti sostanziali, anche officiosamente, e perciò anche laddove esse non siano state previste nell'accordo raggiunto fra imputato e pubblica accusa (cfr.: Corte di cassazione, Sezione VI penale, 25 gennaio 2016, n. 3253) - non solo in caso di sentenza di condanna ma anche in caso di applicazione della pena ai sensi dell'art. 444 c.p.p., il comma 3 della medesima disposizione codicistica indica espressamente quale presupposto formale per la adozione della misura di sicurezza personale in esso prevista, la "condanna per i delitti previsti (...) dall'art. 609-bis, nella ipotesi aggravate di cui all'art. 609-ter".Da tale puntuale indicazione normativa è possibile, ad avviso del Collegio, trarre la conclusione che sul punto specifico la decisione assunta dal Tribunale trevigiano è erronea sotto ben due profili.Un primo profilo di contrarietà al dettato normativo è ravvisabile nel fatto che è stata disposta la applicazione delle misure di sicurezza personali a carico del B., sebbene la contestazione mossa a suo carico non concernesse la ipotesi di cui all'art. 609-bis c.p., seppure aggravata ai sensi del comma 1, n. 2, del successivo art. 609-ter del medesimo codice, ma la sola ipotesi tentata di tale reato.Osserva sul punto il Collegio - ben consapevole della esistenza di un non isolato orientamento giurisprudenziale secondo il quale le pene accessorie previste in caso di condanna per determinati delitti possano essere disposte, ricorrendone le restanti ragioni giustificatrici, anche in caso di tentativo penalmente rilevante di uno dei delitti in questione (cfr. infatti: Corte di cassazione, Sezione 1 penale, 7 settembre 2009, n. 34368; idem Sezione 6 penale, 22 luglio 1992, n. 8148), essendosi in tali casi precisato che, pur costituendo il reato tentato una figura criminosa autonoma, non può ritenersi che in ogni caso, quando la legge si limita a fare riferimento alla ipotesi tipica, debba ritenersi esclusa quella tentata, dovendosi invece avere riguardo alla materia cui la legge si riferisce ed alla sua ratio onde stabilire se sia compresa o meno l'ipotesi del tentativo - che, quantomeno con riferimento alla fattispecie ora in esame, sussistono ragioni per escludere la operatività della disposizione ex art. 609-nonies c.p., comma 3, anche nel caso di tentativo di uno dei delitti ivi elencati.Invero, quand'anche non si volesse fare riferimento al pur rilevante argomento costituito dal dato normativo, in forza del quale non è estesa la portata della norma anche alla forma solo tentata di uno dei delitti richiamati dalla disposizione citata, vi è un ulteriore argomento, di carattere sistematico, che, ove si ritenesse di aderire alla impostazione fatta propria dal Tribunale di Treviso, renderebbe quanto meno problematica la tenuta logica della disposizione in questione.Infatti, atteso che le misura di sicurezza personale, nel caso di violazione dell'art. 609-bis c.p., sono previste solamente nella ipotesi in cui il reato si presenti corredato da una delle aggravanti contenute nel successivo art. 609-ter c.p., ove si dovesse ritenere che la disposizione sia estensibile anche alla fattispecie meramente tentata - in cui cioè o la azione non si è compiuta ovvero l'evento non si è verificato - si giungerebbe alla conclusione, vitanda quia absurda, che in caso di violenza sessuale consumata in forma non aggravata ex art. 609-ter c.p. la misura di sicurezza non potrebbe essere applicata, laddove la stessa sarebbe da applicarsi laddove il medesimo reato, sebbene nella forma aggravata, sia rimasto al mero stadio di tentativo.Avremmo, pertanto, una valutazione normativa di potenziale maggiore pericolosità connessa alla commissione di un reato caratterizzato da una evidente minore offensività, quale è il delitto tentato rispetto a quello consumato, che sarebbe, invece, esclusa per l'ipotesi in cui il reato si fosse manifestato nella forma caratterizzata dalla piena offensività.La palese incongruità logica di detta conclusione esclude la correttezza esegetica di un'interpretazione quale quella operata dal Tribunale di Treviso.Ma anche un'altra ragione fa propendere per la erroneità sul punto della sentenza impugnata.Infatti, come dianzi accennato, prevedendo l'art. 445 c.p.p. che, ove sia applicata su concorde richiesta delle parti una pena detentiva di durata inferiore a due anni, sola o congiunta a pena pecuniaria, ad essa non debba fare seguito nè la condanna al pagamento delle spese processuali, nè l'applicazione di pene accessorie e misure di sicurezza, ad accezione della confisca ex art. 240 c.p., è evidente che un'eventuale deroga a siffatta previsione normativa, anche in ossequio al doveroso rispetto del principio di tassatività proprio della tecnica legislativa in materia penale, non possa essere che espressa; ed infatti l'art. 609-nonies c.p., ai primi due commi nel prevedere l'applicazione delle pene accessorie anche in caso di patteggiamento, esplicitano chiaramente detta scelta legislativa, facendo intendere la natura speciale e derogatoria rispetto al principio generale contenuto nel codice di rito della previsione in materia di reati connessi alla tutela della libertà ed integrità sessuale della persona.Il fatto che, invece, il comma 3 della disposizione ultima citata non indichi affatto, quale presupposto oggettivo per la applicazione delle misure di sicurezza ivi previste, anche la sentenza con la quale è stata applicata la pena su concorde richiesta delle parti per uno dei reati in detta norma elencati, fa inequivocabilmente ritenere la valenza non derogatoria rispetto al principio generale della detta disposizione che, pertanto, non potrà essere applicata laddove non si sia di fronte ad una vera e propria sentenza di condanna ma solamente ad una sentenza di cosiddetto patteggiamento.Alla luce, pertanto, degli argomenti sin qui svolti, la sentenza impugnata deve essere annullata limitatamente alla applicazione erroneamente disposta delle misure di sicurezza indicate nel dispositivo della medesima; non vi è luogo a rinvio posto che, essendo stata disposte in violazione di legge le predette misure possono essere direttamente eliminate da questa Corte.L'accoglimento, ancorchè parziale, del ricorso dispensa il ricorrente dall'onere del pagamento delle spese processuali. P.Q.M.Annulla senza rinvio la sentenza impugnata limitatamente alle misure di sicurezza applicate che elimina.In caso di diffusione del presente provvedimento, si dispone che siano omesse le generalità e gli altri dati identificativi delle persone, a norma del D.Lgs. n. 196 del 2003, art. 52 in quanto imposto dalla legge.Dichiara inammissibile il ricorso nel resto.Così deciso in Roma, il 1 luglio 2016.Depositato in Cancelleria il 24 maggio 2017 CENTRO SERVIZI COORD. SISTEMA BIBLIO © Copyright Giuffrè Francis Lefebvre S.p.A. 2019 23/09/2019 